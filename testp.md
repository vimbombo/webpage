Rudolf Steiner FRATELLANZA E LOTTA PER L’ESISTENZA Berlino, 23 novembre 1905 (da O. O. 54) 1 Oggi il nostro compito è di parlare di due impulsi dell’anima. Uno di essi, la fratellanza, è un ideale che ha compenetrato l’umanità da quando essa ha avuto la capacità di avere sentimenti. L’altro è la lotta per l’esistenza, che incontriamo proprio nel tempo presente ovunque noi guardiamo. Fratellanza e lotta per l’esistenza! Quelli di voi che si sono occupati anche solo un poco degli scopi del nostro movimento scientifico-spirituale conoscono il nostro principio fondamentale: creare il cuore, il nocciolo di una fratellanza fondata sull’amore umano onnicomprensivo che trascenda razza, sesso, professione, confessione e così via. La stessa Società Antroposofica2 ha posto questo principio di fratellanza generale al primo posto del suo movimento e ne ha fatto il più importante dei suoi ideali. Di tutti gli sforzi, le aspirazioni culturali di cui abbiamo bisogno al presente, la Società considera questo grande impulso etico per la fratellanza come il più intimamente connesso con lo scopo ultimo dell’evoluzione umana. Chi aspira alla Scienza dello spirito è convinto, e non solo convinto, bensì sa in modo del tutto chiaro che la profonda conoscenza, la conoscenza del mondo spirituale, quando essa afferra veracemente e realmente l’essere umano, deve portare alla fratellanza, che è il frutto più nobile della conoscenza profonda e più intima. La visione del mondo scientifico-spirituale sembra, con ciò, contraddire qualcosa che è apparso in tempi recenti. In certe cerchie si indica sempre di nuovo la forza della lotta come un attivo fattore di progresso, e quanto spesso possiamo udire al giorno d’oggi che le forze dell’uomo crescono con l’incontrare resistenza, che l’uomo diventa forte nella volontà e nell’iniziativa intellettuale per il fatto che misura le sue forze contro un’opposizione. Una visione del mondo che è sorta da fondamenti pieni di spiritualità, quella di Friedrich Nietz
sche, contiene, tra le molte altre frasi piene di entusiasmo per la lotta, anche la seguente: “Io amo il critico, io amo il grande critico più di quello piccolo”. – Possiamo trovare tutto questo espresso nelle più diverse formulazioni nel lavoro di Nietzsche, come qualcosa che appartiene completamente al suo modo di vedere la vita. Con certe teorie economiche, che sono dominanti da molto tempo, è in relazione il fatto che nella lotta di tutti contro tutti, come essa prende forma nella concorrenza, si veda una potente leva per il progresso. Quanto spesso è stato detto che l’umanità progredirebbe meglio se ogni persona giovasse a se stessa e valorizzasse se stessa. La parola “individualismo” è perfino diventata un parola di moda, per lo più connessa all’ambito dell’esteriore vita materiale, ma anche, e non senza validità, all’ambito dell’interiore vita spirituale. È atto di fede di molti economisti e sociologi che l’uomo possa servire al meglio i suoi simili quando ricavi dalla vita quanto più gli sia possibile in termini economici, perché se egli diventa economicamente forte, può servire meglio la comunità. D’altra parte sentiamo asserire sempre di nuovo che una persona non dovrebbe cadere nella routine, che dovrebbe sviluppare in tutte le direzioni le forze che sono in lui, che dovrebbe esprimersi liberamente, che dovrebbe portare a sviluppo ciò che giace nella sua interiorità e, così facendo, egli potrebbe servire al meglio i suoi simili. Ci sono molti tra i nostri connazionali che sono così preoccupati nel perseguire questo principio, e che non riescono a fare abbastanza per esprimere se stessi. La visione del mondo scientifico-spirituale non disconosce la necessità di questa lotta per l’esistenza, soprattutto nella nostra epoca, ma tale visione del mondo è anche conscia che proprio oggi, 1  quando tale lotta per l’esistenza produce le onde più potenti, il principio della fratellanza deve esser portato di nuovo più vicino alla nostra comprensione nel suo significa
to profondo. La domanda più importante sarà: è proprio giusto dire, come molti credono, che le forze dell’uomo crescono al meglio attraverso l’opposizione, che sia soprattutto la lotta che l’uomo deve condurre, ciò che lo rende grande e forte? Nella conferenza sull’idea della pace, che potei tenere per voi, ho indicato che tale principio della lotta per l’esistenza ha ricevuto nutrimento dal fatto che la scienza della natura lo ha innalzato a naturale principio universale e che essa, specialmente nell’Occidente, ha creduto per un periodo che le più dotate siano le creature che hanno eliminato dal campo i propri oppositori ed in tale lotta per l’esistenza siano sopravvissute. Lo scienziato Huxley dice: “Quando guardiamo la vita fuori, sembra sia un combattimento di gladiatori, il più forte è vittorioso, gli altri periscono”. Se si dovesse credere agli scienziati, si dovrebbe desumere che tutte le creature che ora vivono nel mondo siano state in grado di spazzare via quelli che erano prima di loro. C’è anche una scuola di sociologi, i cui aderenti vogliono fare del principio della lotta una dottrina evolutiva per l’umanità. In un libro intitolato “Da Darwin a Nietzsche”, il decano Alexander Tille ha cercato di mostrare che la felicità dell’umanità nel futuro dipenderà che si iscriva tale lotta per l’esistenza sulla bandiera dell’evoluzione dell’umanità, così che si abbia cura che ciò che è inabile perisca e che invece si debba nutrire e favorire solo ciò che è forte e vigoroso nella lotta per l’esistenza. Il debole dovrebbe perire. Abbiamo bisogno di un tale ordine sociale che sopprima i deboli, perché sono dannosi. – Io vi chiedo: chi è il forte? Chi possiede una forza ideale, spirituale, ma ha un corpo debole, oppure l’altro, che possiede una minor elevata forza spirituale, ma un corpo robusto? – Come potete vedere, le regole generali non aiutano molto in questa faccenda. È difficile decidere chi davvero dovrebbe sopravvivere nella lotta per l’esistenza. Se si doves
se trattare di misure pratiche, allora tale questione dovrebbe essere decisa per prima. Ora ci chiediamo: Cosa si manifesta se osserviamo la vita umana? È il principio della fratellanza oppure quello della lotta per l’esistenza, che ha raggiunto grandi cose nell’evoluzione dell’umanità, o entrambi gli impulsi hanno contribuito in qualche misura all’evoluzione dell’umanità? Vorrei rendervi attenti con poche parole a ciò che ho già detto nella conferenza sull’idea della pace, e cioè al fatto che la stessa scienza della natura di oggi non sta sullo stesso terreno sul quale stava appena dieci anni fa. Ho già menzionato la fondamentale conferenza dello scienziato russo Keβler dell’anno 1880, nella quale si mostrava che le specie di animali più in grado di evoluzione e vero progresso non sono quelle che lottano di più, ma quelle che si assistono scambievolmente, che si aiutano reciprocamente. Con questo non si deve sostenere che la lotta e il combattimento non esistano nel regno animale. Certamente vi sono presenti, ma la domanda è: “Cosa favorisce di più l’evoluzione: la guerra o la mutua assistenza?”. Inoltre venne posta la domanda: “Quali specie sopravvivono? Quelle i cui membri sono in lotta continua l’un contro l’altro o quelli che si aiutano reciprocamente?”. La ricerca indicata ha già dimostrato che non è la lotta ma il dare assistenza ed aiuto che promuove davvero il progresso. Ho già indicato il libro del Principe Kropotkin “Mutuo aiuto nel regno animale e nella vita umana”. In tale libro trovate molti buoni contributi alle domande di cui ci occupiamo oggi qui. Che cosa ha prodotto la fratellanza nell’evoluzione dell’umanità? Basta solo che guardiamo i nostri antenati sullo stesso terreno sul quale viviamo oggi. Si potrebbe facilmente formarsi la rappresentazione che furono la caccia e la guerra a farli progredire, che soprattutto plasmarono il carattere di quegli uomini. Ma quando si andrà più in profondità nella storia, si troverà che questa prima impressione n
on è corretta, che prosperarono di più proprio quei primordiali ceppi teutonici che avevano sviluppato il principio della fratellanza ad un grado straordinario. Troviamo questo principio della fratellanza espresso soprattutto 2  nel modo in cui veniva trattata la proprietà, prima e dopo le grandi migrazioni. Era regola generale il fatto di possedere in comune fondi e terreni. Il paese con i suoi annessi in cui vivevano insieme gli uomini, possedeva terreni in comune e, tranne quel poco necessario per l’uso casalingo, tranne gli attrezzi e forse anche un giardino, tutto il resto della proprietà era possesso comune. Ogni tanto il fondo ed il terreno veniva suddiviso tra gli uomini, e si mostrò che queste tribù erano divenute forti perché praticavano la fratellanza rispetto ai beni materiali a quello straordinario livello. Alcuni secoli dopo troviamo che questo principio ci viene incontro in un modo straordinariamente fruttuoso. Il principio della fratellanza, come si era manifestato nell’antico paese con i suoi annessi, nei tempi antichi, quando gli uomini trovavano la loro libertà nella fraterna vita in comune, si espresse in modo particolarmente caratteristico nel fatto che si andò così in là che ciò che il singolo possedeva veniva bruciato alla sua morte sul suo terreno, perché non si voleva possedere nulla della proprietà personale di un altro dopo la sua morte. Il momento in cui questa pratica fu abbandonata fu dovuto a diverse ragioni, ma principalmente perché alcune persone avevano acquisito grandi possedimenti terrieri, e gli uomini che abitavano i terreni confinanti, erano costretti alla servitù della gleba e a corvèe (servizi feudali); l’idea della fratellanza si affermò allora in un’altra forma luminosa. Quelli che erano oppressi dai signori, dai proprietari, vollero liberarsi dal loro giogo. Vedete, ci fu un grande movimento per la libertà che attraversò l’Europa a metà del Medioevo. Questo movimento per la libertà sorse nel segno della comune fratellanza,
 dalla quale fiorì una comune cultura. Siamo nella cultura delle città a metà del Medioevo. Quegli uomini che non riuscivano a sopportare le corvèe (i servizi feudali), lasciarono i loro padroni e cercarono la loro libertà nelle città in espansione. La gente veniva dalla Scozia, dalla Francia e dalla Russia, vennero da ogni parte per costruire le città libere. Così si sviluppò il principio della fratellanza e, nella misura in cui si attivò, favorì al massimo la cultura. Coloro che avevano occupazioni comuni e simili si unirono in associazioni, chiamate le fratellanze (confraternite) con giuramento, che più tardi diventarono le gilde. Queste fratellanze con giuramento erano ben di più che non semplici associazioni di artigiani o commercianti. Si svilupparono dalla vita pratica e raggiunsero elevate altezze morali. In tali confraternite l’assistenza reciproca, il mutuo aiuto erano sviluppati in altissima misura e molti aspetti della vita, che oggi non sono più una preoccupazione per nessuno, erano allora oggetto di tale assistenza. Per esempio, i membri di una di tali confraternite avrebbero aiutato ogni altro membro in caso di malattia. Di giorno in giorno venivano determinati due confratelli per vigilare al letto di un fratello malato. Membri che erano malati ricevevano cibo e lo spirito di fratellanza arrivava a pensare perfino oltre la morte; la responsabilità di seppellire un membro confratello in modo appropriato era considerato uno onore speciale. Infine, anche la cura delle vedove e degli orfani era un dovere della fratellanza con giuramento. Da questi esempi potete vedere come fosse cresciuta una comprensione per la morale nella vita della comunità, e come tale morale si formasse sul fondamento di una coscienza, di cui l’uomo moderno può farsi difficilmente una rappresentazione. Non crediate che s’intendano criticare in alcun modo le condizioni attuali. Esse sono diventate necessarie, proprio come era necessario che le condizioni del Medioevo venissero a espr
essione secondo le proprie modalità. Dobbiamo solo capire che ci sono state altre fasi di sviluppo oltre a quella attuale. Nelle libere città del Medioevo la gente parlava di “prezzo di diritto”, di un “mercato di diritto”. Che cosa si voleva significare? Lo voglio rendere comprensibile con un esempio concreto. A quel tempo, quando il prodotto veniva portato in città dalla campagna circostante, era severamente proibito vendere queste merci nei primi giorni, tranne che al dettaglio. A nessuno era permesso di comprare all’ingrosso e diventare un rivenditore. Quindi non esisteva il concetto che il prezzo dovesse esser stabilito secondo la 3  domanda e l’offerta: C’era comprensione per il fatto che entrambe dovessero essere regolate. I gruppi nelle città o le gilde dovevano stabilire il prezzo per i prodotti per i membri, dopo che i membri avevano spiegato che cosa era stato necessario per produrre le merci, per diventare un produttore. A nessuno era permesso di vendere ad un prezzo più alto. Anche quando guardiamo alle condizioni del lavoro, vediamo quanto fosse profonda la conoscenza dei bisogni dell’uomo a quel tempo. Quando consideriamo le remunerazioni, tenendo conto delle condizioni completamente diverse, dobbiamo dire che le remunerazioni del lavoratore non possono esser confrontati con quelli di oggi. Questo fatto è spesso stato interpretato in modo completamente errato dai ricercatori. Queste fratellanze erano organizzate secondo considerazioni pratiche e quindi si svilupparono gradualmente secondo linee pratiche. Esse allora si diffusero da una città all’altra perché era naturale che coloro che avevano un lavoro di artigianato comune e comuni interessi, pur in città diverse, dovessero unirsi e sostenersi l’un l’altro. Così le associazioni si estesero da una città all’altra. A quel tempo gli uomini non erano uniti sotto norme di polizia, ma si tenevano insieme per ragioni pratiche. Chi si prendesse il tempo di studiare le condizioni che erano visibili in modo u
niforme nelle città di Europa, noterà ben presto che abbiamo a che fare con una particolare fase dell’approfondimento del principio della fratellanza. Questo si mostra in particolare se vediamo il frutto che ne è maturato. Potremmo indicare le immense realizzazioni artistiche dei secoli XII e XIII. Non sarebbero state possibili senza tale un approfondimento del principio di fratellanza. Culturalmente, possiamo comprendere lo stupendo lavoro di Dante, La Divina Commedia, solo quando comprendiamo l’imprimersi del principio della fratellanza. Vedete inoltre cosa è sorto nelle città sotto gli influssi di tale principio, ad esempio le arti della stampa, dell’incisione su rame, della fabbricazione della carta e della costruzione degli orologi, e così anche le invenzioni successive che vennero in essere tramite il libero principio della fratellanza. Ciò che siamo abituati a chiamare la borghesia sorge dall’aver coltivato questo principio nelle città del Medioevo. Molto di quello che è stato creato tramite una profonda attività scientifica ed artistica sarebbe stato impossibile senza questo principio della fratellanza. Quando si doveva costruire una cattedrale – quella di Colonia o un’altra – per prima cosa si formava una associazione, una cosiddetta gilda della costruzione, così che sorgesse una cooperazione dei membri di una tale gilda. Nello stile architettonico si può vedere, se si può avere uno sguardo intuitivo per ciò, l’espressione del principio di fratellanza, lo si può vedere espresso in quasi ogni città medioevale, sia che andiate al nord della Scozia o a Venezia, sia che guardiate le città in Russia o in Polonia. La cosa che dobbiamo sottolineare è che il principio della fratellanza sorse sotto l’influenza di una corrente del tempo che mirava a entrare decisamente nella cultura materiale, e per questo vediamo dappertutto sia nella cultura più alta che sorse, come pure in ciò che ci resta come il frutto di quel tempo, ovunque il materiale, il fisico. Dovette esse
re coltivato una volta e, per essere coltivato in modo giusto e, per lavorarvi su accuratamente, fu necessario a quel tempo questo principio della fratellanza. Da una astrazione è sorto allora questo principio della fratellanza, e attraverso questa astrazione, attraverso questo pensiero conforme all’intelletto, la nostra vita si è scissa, cosicché ora noi non sappiamo esattamente, non possiamo più comprendere in modo appropriato come la lotta per l’esistenza ed il principio della fratellanza cooperino nella loro reciproca relazione. Da un lato la vita spirituale divenne sempre più astratta. Morale e giustizia, concezioni sull’essere dello stato e sugli altri rapporti sociali vennero resi in principi sempre più astratti, e la lotta per l’esistenza venne sempre più separata con un abisso da ciò che l’uomo sente propriamente come il suo ideale. A metà del Medioevo c’era armonia tra ciò che si sentiva come il proprio ideale e quello che si faceva realmente, e se mai è stato mostrato che si
può essere idealista e uomo pratico allo stesso tempo, questo fu mostrato nel Medioevo. Anche la relazione tra il diritto romano e la vita era ancora armoniosa. Oggi, invece, le considerazioni della vita giuridica in un certo senso aleggiano al di sopra della vita morale. Molti dicono: “Sappiamo che cosa è buono, giusto e a buon prezzo, ma non è pratico”. Questa divergenza è originata dal fatto che il pensiero sui più alti principi è separato dalla vita. Dal XVI secolo in poi vediamo che la vita spirituale si sviluppa di più secondo i principi dell’intelletto. Il membro della gilda che, insieme agli altri dodici giurati, sedeva in giudizio per esaminare un’offesa commessa da un altro membro, era un fratello per l’uomo che veniva giudicato. La vita era connessa alla vita. Ognuno conosceva il lavoro dell’altro, e ognuno cercava di comprendere perché, per una volta, l’accusato potesse aver deviato dal giusto sentiero. Era come se si guardasse dentro il fratello e si voleva guardare in lui. Al giorno d’oggi, la giurisprudenza si è sviluppata solo nel senso che sia il giudice che l’avvocato sono interessati solo al testo della legge, cosicché entrambi vedono solo un “caso” a cui essi devono applicare la legge. Osservate come tutto ciò che è stato pensato moralmente sia stato separato dalla scienza della giustizia. Abbiamo visto questa situazione svilupparsi sempre più esplicitamente durante l’ultimo secolo, mentre nel Medioevo, sotto il sentimento della fratellanza si erano formate le qualità che erano necessarie e importanti per un qualsiasi salutare progresso: la competenza e la fiducia, le quali, entrambe, come principio oggi vengono soppresse. Il giudizio dell’esperto competente si è quasi ritirato di fronte ad una giurisprudenza astratta, di fronte ad un parlamentarismo astratto. La media, il senso comune, la voce della maggioranza, questi sono diventati l’elemento determinante, e non la competenza. La priorità della maggioranza doveva venire alla luce. Ma proprio c
ome non si può votare in matematica per ottenere il giusto risultato - perché 3 x 3 fa sempre 9 e 3 x 9 fa sempre 27 - così è anche qui. Sarebbe allora impossibile realizzare il principio della competenza, o dell’esperto competente, senza il principio della fratellanza, dell’amore fraterno. Nella vita la lotta per l’esistenza ha la sua giustificazione. Poiché l’uomo è un’individualità che come essere singolo ha da crearsi la sua via attraverso la vita, egli è parte della lotta per l’esistenza. In un certo senso vale il detto di Rückerts: “Quando la rosa è bella, rende bello anche il giardino”. Se non ci rendiamo capaci di aiutare i nostri simili, li potremo aiutare ben poco. Se non ci curiamo dello sviluppo di tutte le nostre disposizioni, avremo poco successo nell’aiutare i nostri fratelli. Allo scopo di sviluppare queste disposizioni, è necessario un certo egoismo, perché l’iniziativa è connessa con l’egoismo. La persona che capisce l’importanza di non farsi guidare, di non far agire su di sé ogni immagine di ciò che gli sta attorno, ma che discende nel suo proprio essere interiore, dove sono da trovarsi le sorgenti delle forze, si svilupperà in un essere umano forte e capace ed in lui ci sarà la possibilità di servire gli altri molto di più che non in chi si conforma a ogni tipo di influenza che proviene dai suoi dintorni. Ovviamente, questo principio che è necessario per l’uomo può esser sviluppato fino all’estremo. Ma questo principio porterà i frutti appropriati solo quando sarà combinato con quello dell’amore fraterno. Per questo motivo ho portato l’esempio delle gilde delle città libere del Medioevo, per mostrare come ciò che è pratico divenne così forte precisamente sotto il principio dello scambievole, personale ed individuale portare aiuto. Da dove le gilde traevano questa forza? La traevano dal vivere nella fratellanza coi propri simili. Va bene farsi forti il più possibile. Ma la domanda è se possiamo proprio diventare forti senza amore fraterno. Chi si
 innalza ad una vera conoscenza dell’anima deve rispondere con un deciso NO a tale domanda. 5  In tutta la natura possiamo vedere esempi della cooperazione di singoli esseri all’interno di un tutto. Considerate il corpo umano. Esso consiste di esseri indipendenti, milioni e milioni di singoli, indipendenti esseri viventi o cellule. Quando si prende una parte del corpo umano e la si osserva al microscopio, si troverà che essa consiste precisamente di tali esseri autonomi. Ma come cooperano? In che modo ciò che in natura deve formare un insieme è diventata una totalità altruista? Nessuna delle nostre cellule afferma la sua separatezza in modo egoistico. Lo strumento miracoloso del pensare, il nostro cervello, è anch’esso composto di milioni di cellule delicate, ma ognuna opera la suo posto armoniosamente con le altre. Che cosa causa la cooperazione di queste piccole cellule, cosa causa che un essere superiore giunga ad espressione entro questo piccolo essere vivente? L’anima umana produce tale effetto. Ma l’anima umana non potrebbe mai lavorare sulla Terra se questi milioni di piccoli esseri non avessero rinunciato alle loro individualità, mettendosi al servizio di questo grande essere complessivo, che noi chiamiamo anima. L’anima vede con le cellule dell’occhio, pensa per mezzo delle cellule del cervello, vive attraverso le cellule del sangue. Là possiamo vedere che cosa significa unione, che cosa significa associazione. Unione significa la possibilità che un’Entità più elevata si esprima attraverso le parti riunite. Questo è un principio generale in tutta la vita. Cinque uomini che sono assieme, che pensano e sentono armonicamente l’uno nell’altro, sono più di 1 + 1 + 1 + 1 + 1, non sono semplicemente la somma che dà 5, altrettanto come il nostro corpo non è la somma dei 5 sensi; ma il vivere assieme, il vivere l’uno nell’altro degli uomini significa qualcosa di molto simile alla vivere l’una nell’altra delle cellule del corpo umano. Una nuova Entità più elevata è p
resente tra i cinque, sì, già tra i tre o i due. “Ove due o tre sono riuniti nel mio Nome, lì Io sono in mezzo a loro”. Non è il primo, il secondo o il terzo, bensì qualcosa di completamente nuovo che si origina grazie alla unione. Ma si origina solo quando il singolo vive nell’altro, quando il singolo attinge la sua forza non solamente da se stesso, bensì anche dall’altro. Questo però può solo avvenire quando vive disinteressatamente nell’altro. Così le riunioni umane rappresentano quei centri pieni di mistero su cui si abbassano le Entità spirituali più elevate per agire attraverso i singoli uomini, così come l’anima agisce attraverso gli arti del corpo. Nella nostra epoca materialistica ciò non verrà facilmente creduto, ma nella concezione scientifico- spirituale del mondo ciò non è solo qualcosa di simbolico, bensì nel grado più elevato qualcosa di reale. Perciò lo scienziato dello spirito non parla semplicemente di cose astratte quando parla dello Spirito di popolo o dell’Anima di popolo o dello Spirito della famiglia o dello Spirito di un’altra comunità. Non si può vedere questo Spirito che agisce in una riunione, ma Esso è qui ed è qui grazie all’amore fraterno delle personalità che agiscono in quella comunità. Così come il corpo ha un’anima, allo stesso modo anche una gilda, una confraternita ha un’anima e, lo ripeto ancora una volta, questo non è detto solo in senso immaginifico, ma va preso come una piena realtà. Gli uomini che lavorano insieme in una comunità fraterna sono come dei maghi, poiché attirano Entità più elevate nelle loro cerchie. Non c’è bisogno di appellarsi alle macchinazioni dello spiritismo quando si lavora insieme con amore fraterno in una comunità. Entità superiori si manifestano lì. Se ci concediamo alla fratellanza, allora questo concedersi, questo schiudersi alla comunità è un temprare, un rafforzare i nostri organi. Quando poi noi agiamo o parliamo in qualità di membri di una tale comunità, allora agisce o parla in noi non la singol
a anima, bensì lo Spirito della comunità. Questo è il mistero del progresso dell’umanità futura, di agire a partire dalle comunità. Come un’epoca sostituisce l’altra e ognuna ha un suo proprio compito, così vale anche per l’epoca medioevale in rapporto alla nostra e della nostra epoca in rapporto alla successiva. Nella vita pratica immediata, nell’istituzione delle attività pratiche hanno operato le confraternite medioevali. Esse, dopo aver ottenuto i loro frutti, hanno mostrato una vita 6  materialistica; la base della loro coscienza, cioè la fratellanza vera, era più o meno svanita dopo che l’astratto principio dello Stato, l’astratta vita spirituale era subentrata al posto di un reale sentirsi l’uno nell’altro. Al futuro spetterà di fondare di nuovo comunità fraterne, che origineranno dallo Spirito, dagli ideali più elevati dell’anima. La vita degli uomini ha finora mostrato le associazioni più disparate, ha prodotto una tremenda lotta per l’esistenza che oggi addirittura è giunta al suo punto culminante. La concezione del mondo scientifico-spirituale vuole sviluppare le più elevate qualità dell’umanità nel senso del principio della fraternità; voi vedete come il movimento scientifico-spirituale ponga in tutti i campi questo principio di fraternità al posto della lotta per l’esistenza. Dobbiamo imparare a condurre una vita comunitaria. Non possiamo credere che l’uno o l’altro sia in grado di attuare questo o quello. Ognuno desidera certo sapere come si possano coniugare lotta per l’esistenza e amore fraterno. Questo è molto facile. Dobbiamo imparare a sostituire la lotta con un lavoro positivo, sostituire la guerra con l’ideale. Oggi si comprende ancora troppo poco cosa ciò significhi. Non si sa di che lotta si parli, poiché nella vita non si fa altro che parlare di lotta. Abbiamo la lotta sociale, la lotta per la pace, la lotta per l’emancipazione della donna, la lotta per la terra e così via; ovunque noi gettiamo lo sguardo, vediamo una lotta. La concezione del
 mondo scientifico- spirituale aspira solamente a sostituire tale lotta con un lavoro positivo. Colui che è penetrato in questa concezione del mondo sa che il lottare non conduce ad un reale risultato in nessun campo della vita. Cercate di inserire nella vita ciò che in base alla vostra esperienza e conoscenza considerate il giusto, di farlo valere senza combattere l’avversario. Può essere naturalmente solo un ideale, ma un tale ideale deve essere presente, ed oggi dobbiamo inserirlo nella vita quale principio scientifico-spirituale. Uomini che si uniscono a uomini e che mettono a disposizione la loro forza per tutti, sono coloro che formano la base per un’evoluzione favorevole nel futuro. La Società Antroposofica vuole essere in questo senso esemplare; essa non è perciò una società di propaganda come le altre, bensì una società fraterna. In essa si agisce attraverso il lavoro di ogni singolo membro. Si deve solamente comprendere ciò nel modo giusto. Agisce nel modo migliore colui che non vuole far valere la sua opinione, bensì ciò che legge negli occhi dei suoi confratelli; colui che indaga nei pensieri e nei sentimenti del suo prossimo e si rende servitore di essi. Agisce al meglio all’interno di questa cerchia colui che nella vita pratica può realizzare di non aver troppa cura della propria opinione. Quando noi cerchiamo in questo modo di comprendere che le nostre forze migliori scaturiscono dalla comunità e di non concepire la comunità puramente come un principio astratto, ma come qualcosa da attuare in modo antroposofico in ogni attività pratica, in ogni momento della vita, allora procederemo in avanti. Dobbiamo solamente non aver assolutamente impazienza in questo procedere avanti. Che cosa ci indica quindi la Scienza dello Spirito? Ci indica una realtà superiore e questa coscienza di una realtà superiore è quella che ci permetterà di andare avanti nell’applicazione del principio della fratellanza. Oggi la gente dice che gli antroposofi sono idealisti non prat
ici. Non ci vorrà molto, però, che essi dimostreranno di essere le persone più pratiche, perché essi tengono conto delle forze della vita. Nessuno dubita che si ferisca un uomo quando lo si colpisca sulla testa con una pietra. Ciò che non viene considerato è che è molto peggio mandare a qualcuno un pensiero pieno di odio, che l’anima dell’uomo viene molto più ferita che non il corpo dalla pietra. Ogni cosa dipende dallo spirito, o disposizione, con cui stiamo di fronte ai nostri simili. Ma la nostra forza per un lavoro fruttuoso nel futuro dipenderà precisamente dal nostro aver compreso questa verità. Quando ci esercitiamo a vivere nella fratellanza in questo modo, allora stiamo mettendo in pratica il principio della fratellanza. 7  Essere tolleranti in un senso spirituale è diverso da ciò che è comunemente inteso. Significa anche rispettare la libertà del pensiero dell’altro. Spingere qualcuno giù dalla sua sedia è l’atto di un villano; quando però questa azione è commessa nel pensiero, nessuno la registra come un’ingiustizia. Parliamo davvero molto in generale sulla necessità di dar valore alle opinioni degli altri, ma non siamo inclini ad applicare tale principio a noi stessi. Una parola non ha quasi nessun senso per noi; è udita, eppure non è udita. Dobbiamo imparare, invece, ad ascoltare con l’anima, dobbiamo comprendere come afferrare le cose più essenziali con l’anima. Ciò che più tardi diventa realtà fisica, esiste sempre prima nello spirito. Quindi dobbiamo trattenere la nostra opinione personale al fine di udire quella dell’altro completamente; non solo la parola, ma anche il sentimento, anche quando si dovesse muovere in noi il sentimento che quello che l’altra persona dice sia sbagliato. C’è più forza nell’essere capaci di ascoltare finché l’altro parla, di quanto ve ne sia nell’interromperlo. Tale ascolto produce una comprensione completamente diversa. Sentirete dentro di voi come se l’anima dell’altra persona si stesse riempiendo di calore, di luce, qu
ando gli state davanti in questo modo con assoluta tolleranza. Noi dovremmo accordare non solo la libertà della persona, ma la libertà completa; sì, dobbiamo dar valore perfino alla libertà della opinione diversa. Questo è solo un esempio, ma ci può indicare molto altro. Dal punto di vista di una visione del mondo spirituale la persona che interrompe il discorso di qualcun altro fa qualcosa di simile a una persona che gli ha dato una pedata. Una volta che si comprenda che si commette una offesa più violenta quando si interrompe il discorso di qualcuno, rispetto a quando gli diamo un calcio, solo allora si può davvero comprendere la fratellanza fin dentro l’anima, solo allora diventa un fatto tangibile. In questo sta la grandezza del movimento scientifico-spirituale, nel fatto che ci porta una nuova fede, una nuova convinzione di quelle forze spirituali che fluiscono da uomo a uomo. Questo è il principio superiore, spirituale, della fratellanza. Ognuno può farsi da sé un’idea di quanto si è allontanata l’umanità da tale principio spirituale della fratellanza. Ciascuno può sviluppare in se stesso, se ne trova il tempo, la capacità di inviare ai propri cari pensieri d’amore e di amicizia. Di solito, le persone pensano che questi atti siano insignificanti. Ma una volta che comprendete che i pensieri sono una forza tanto quanto la corrente elettrica che scorre da un apparecchio all’altro, allora comprenderete anche meglio il principio della fratellanza, allora gradualmente la consapevolezza sociale diventerà più chiara, allora diventerà pratica. Da questo punto di vista diventa chiaro come la scienza spirituale consideri la lotta per l’esistenza e la relazione di fratellanza. Sappiamo bene che più di una persona, essendo stata posta in questa o quella situazione della vita, semplicemente perirebbe se non “ululasse coi lupi”, come si suol dire; se non proseguisse la sua lotta per l’esistenza nello stesso modo crudele che gli altri usano. Per chi pensa in modo materialisti
co non c’è quasi modo di sfuggire alla lotta per l’esistenza. Noi dobbiamo, senza dubbio, fare il nostro dovere nel luogo dove il karma ci pone. Per fare la cosa giusta, comunque, dobbiamo esser consapevoli che otterremmo molto di più se riuscissimo a rinunciare al desiderio di vedere immediatamente i risultati che vogliamo raggiungere. Portatelo nel cuore, se vi trovate con l’anima sanguinante nella lotta per l’esistenza, fate scorrere a colui al quale avete fatto male nella lotta per l’esistenza i vostri pensieri da anima ad anima in un sentimento pieno d’amore; allora, come materialisti, forse penserete di non aver fatto nulla. Ma, dopo le precedenti esposizioni, capirete che questa azione deve avere i suoi effetti più tardi, perché, come sappiamo, nulla è perso di ciò che accade spiritualmente. In questo modo, straziati nell’anima e con la mestizia nel cuore, possiamo accogliere la lotta per l’esistenza e trasformarla attraverso il nostro contributo. Lavorare in questo modo in tale lotta per l’esistenza significa trasformare la lotta per l’esistenza in modo pratico. Non sarà possibile ottenere 8  questo cambiamento da un giorno all’altro, ma che lo potremo fare è fuor di dubbio. Quando lavoriamo sulla nostra anima nel senso dell’amore fraterno, nel servire noi stessi serviremo nel modo migliore l’umanità; perché è vero che, quando persistiamo nella nostra separatezza egoistica, le nostre doti sono sradicate come una pianta che viene estirpata dal suolo. Tanto poco un occhio è un occhio se viene strappato dal capo, tanto poco l’anima umana è ancora un’anima umana, quando si separa dalla comunità umana. E vedrete che svilupperemo meglio i nostri talenti quando vivremo in una comunità fraterna, che vivremo più intensamente quando affonderemo le radici nella totalità. Senza dubbio dovremo aspettare finché ciò che si è radicato nella totalità maturi e fruttifichi, tramite la silenziosa meditazione interiore. Non dobbiamo perdere noi stessi né nel mondo esteriore né i
n noi stessi, perché ciò che disse il poeta è vero nel più alto significato spirituale: si deve essere tranquilli dentro di sé, se i nostri talenti devono dispiegarsi. Quei talenti, comunque, sono radicati nel mondo. Per rafforzarli e per migliorare il nostro carattere dobbiamo vivere nella comunità. Perciò è vero nel senso del principio autentico e vero della fratellanza, che la fratellanza rende l’essere umano più forte proprio nella lotta per l’esistenza, e che troverà nella calma del suo cuore le sue forze più grandi, quando svilupperà la sua intera personalità, la sua intera individualità, in unione con gli altri fratelli in umanità. È vero: “Un talento si sviluppa nella tranquillità”. Ma anche quanto segue è vero: “Il carattere, e con esso l’intero essere umano e l’intera umanità, si sviluppa nella corrente del mondo”. Note 1 Titolo originale tedesco: Bruderschaft und Daseinskampf, da GA 54 - Die Welträtsel und die Anthroposophie (Gli enigmi dell'universo e l'Antroposofia). 2 In questa traduzione i termini “Teosofia” e “teosofico” sono stati sostituiti con “Antroposofia” e “antroposofico”. Al tempo in cui fu tenuta questa conferenza, il termine “Teosofia” era quello usato da Rudolf Steiner, appartenendo egli allora alla Società Teosofica, da cui in seguito si dissociò, fonda
